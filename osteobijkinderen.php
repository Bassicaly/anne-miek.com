Osteopathie bij baby’s en kinderen
Een osteopaat kan ook bij kinderen veel klachten verhelpen. De eerste keer dat u met uw kind bij een osteopaat komt, stelt hij of zij veel vragen: over de klacht, maar ook over een eventuele ziektegeschiedenis en leefgewoonten. Zo probeert hij/zij te achterhalen welk weefsel bij uw kind klachten veroorzaakt en wat de oorzaak hiervan is.
Daarna volgt een uitgebreid lichamelijk onderzoek. De osteopaat onderzoekt welk bewegingsverlies het lichaam zichzelf niet meer herstelt. Dat doet hij/zij terwijl het kind in zijn of haar ondergoed afwisselend zit, ligt en/of staat.
Een osteopaat besteedt veel tijd en energie aan het op het gemak stellen van het kind. Hij of zij vindt het geen probleem als u uw baby helpt zich thuis te voelen door hem tijdens de behandeling te voeden of hem een speentje, een knuffel of een doekje mee te geven. Oudere kinderen kunt u voorbereiden op een bezoek aan de osteopaat door samen met uw kind de site of de folder te lezen. U kunt uw kind vertellen dat de osteopaat aan zijn lichaam zal voelen, maar dat het geen pijn zal doen.
Als het onderzoek is afgerond, bespreekt de osteopaat wat hij of zij heeft opgemerkt en stelt een behandelplan op. De behandeling zal bestaan uit één of enkele afspraken. Als u met uw kind bij hem/haar komt, zal de osteopaat met zachte handgrepen lichaamsweefsels één voor één weer beweeglijk maken. Meestal voelt de behandeling prettig aan. Baby's en kinderen worden hierbij niet gemanipuleerd. Na de behandeling duurt het vaak een paar weken voor een volgende afspraak: het zelfherstellend vermogen van het lichaam heeft tijd nodig om tot een nieuw evenwicht te komen.
•	Veel voorkomende klachten bij baby's
•	Veel voorkomende klachten bij kinderen
•	< terug
